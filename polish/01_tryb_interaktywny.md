# Rozdział 1. Tryb interaktywny

Warsztaty zaczniemy od wyjaśnienia w jaki sposób będziemy programowali
w Pythonie.

## Zaczynamy!

Otwórz [ten link](https://repl.it/languages/python3) w osobnej karcie
przeglądarki.

Jeżeli zobaczysz okienko z prośbą o założenie konta, zamknij je klikając
w "x".

Strona, którą widzisz, jest podzielona na dwie części:

* z lewej strony, na białym tle, jest **edytor** tekstu,
* z prawej strony widać **tryb interaktywny**.

Edytor pozwala stworzyć cały kod programu, a następnie uruchomić go przez
wciśnięcie przycisku "play" (lub kombinacją klawiszy Ctrl + Enter).
Jeżeli program wypisze jakiś tekst, to zobaczymy go w oknie trybu
interaktywnego.

Tryb interaktywny działa zupełnie inaczej: czeka na wpisanie polecenia,
a gdy wciśniesz Enter, wykonuje je i wypisuje jego wynik.  W ten sposób
możesz programować i od razu oglądać rezultaty.

Praca z trybem interaktywnym jest wygodna, kiedy chcesz przetestować
działanie pojedynczej operacji lub kiedy nie masz pewności jakie operacje
chcesz wykonać.  Jeżeli już wiesz jaki program chcesz napisać, wtedy
łatwiej jest skorzystać z edytora.

Jest jeszcze jedna ważna różnica między trybem interaktywnym a edytorem:
tryb interaktywny po wykonaniu operacji zawsze wypisze jej wynik.  Edytor
zrobi to tylko jeżeli mu wydamy takie polecenie (poprzez instrukcję
`print`, o której opowiemy później).

Póki co będziemy korzystali z **trybu interaktywnego**, ponieważ będziemy
uczyli się pojedynczych instrukcji i oglądali ich rezultaty.  Nie bój się
eksperymentować z różnymi wariantami tych poleceń. W najgorszym wypadku
Python poinformuje Cię, że wpisanego kodu nie można wykonać.

## Znak zachęty

W przykładach kodu, które znajdziesz w kolejnych rozdziałach, wielokrotnie
zobaczysz ciąg znaków `>>>`.  Jest to **znak zachęty**.  Używamy go aby
odróżnić tekst, który należy wpisać w trybie interaktywnym od tekstu, który
interpreter Pythona sam wypisuje.  Jeżeli w jakiejś linijce przykładu
zobaczysz znak zachęty, to znaczy, że wszystko co następuje po znaku - aż
do końca linii - należy wpisać w trybie interaktywnym, a następnie wcisnąć
Enter.  Samego znaku zachęty nie wpisujemy!

## :pushpin: Podsumowanie

W tym rozdziale:

* otworzyliśmy stronę `repl.it`, na której możemy programować w **edytorze**
lub w **trybie interaktywnym** Pythona,
* dowiedzieliśmy się jak wygląda **znak zachęty** i że pokazuje nam kod,
który należy wpisać w trybie interaktywnym.

---

:checkered_flag: Następny rozdział: [Tekst](./02_tekst.md) :checkered_flag:

